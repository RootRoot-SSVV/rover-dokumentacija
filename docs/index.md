# ROVER

Tijekom četiri godine strukovnog obrazovanja uočili smo jedan problem. Iako pohađamo strukovni smjer, naša škola ne nudi radnu praksu ili praktične radove. Stoga smo pronašli rješenje i razvili projekt koji će potaknuti učenike na kreativnost te im pokazati važnost open-source projekata.

Projekt ROVER (Remote Open-source Vehicle for Educational Research) ne samo da demonstrira naše znanje, već zbog svoje skalabilnosti može poslužiti kao platforma za učenje programiranja, elektronike i 3D modeliranja. Korisnici ove platforme mogu se osloniti na našu dokumentaciju, ali će isto tako biti potaknuti na samostalno istraživanje putem interneta.

Projekt je namijenjen svima koji žele razvijati gore navedene vještine. Osim toga, korisnici će imati priliku učiti o timskom radu. S obzirom na to da je nerealno očekivati da mladi već imaju sve potrebne vještine, formirat će se grupe koje će zajedno raditi na projektu, svatko unutar svog područja interesa.

Kako će se učenje odvijati? ROVER je open-source vozilo kojim se upravlja putem aplikacije. Program je vrlo skalabilan, što olakšava čitanje koda i njegovo prilagođavanje. Za izradu modula potrebno je dizajnirati PCB, programirati kod za mikroupravljač, razviti dodatak za aplikaciju i izraditi kućište za modul. Iako se čini kao puno posla, za dvije do tri osobe to je sasvim izvedivo.

## Problemi koje ROVER riješava

- Primjena teorijskog znanja
- Stvarno Iskustvo s hardverom i softverom
- Razvoj kritičkog mišljenja i rješavanja problema
- Kolaborativno učenje i timski rad
- Motivacija kroz igru i istraživanje

## Mogućnosti

ROVER je vozilo koje se može upravljati mobilnom aplikacijom. Aplikacijom se upravlja kretanje i moduli. Moduli su kockice, koje se slažu na ROVER i time vozilo dobiva dodatnu funkcionalnost. Trenutno ROVER ima module mjerenja udaljenosti, matrix ekran, i demo modul. Ovi moduli osim što dodaju funkcionalnost, pokazuju mogućnosti razvoja modula.

Demo modul pokazuje osnovne mogućnosti ROVERA, a to je kontroliranje sklopovlja. Putem aplikacije se mogu kontrolirati tri LED diode, jedna RGB dioda i zujalica. Svaka komponenta se kontrolira aplikacijom.

Modul mjerenja udaljenosti koristi ultrasonični modul koji pokazuje udaljenost na mobilnoj aplikaciji. Ovaj modul pokazuje ulazno/izlazne mogućnosti ROVERA, odnosno osim što ROVER može slati podatke modulu, može ih i primati.

Zadnji modul napravljen je matrix modul. On može prikazati sliku nacrtanu preko mobilne aplikacije. Ovo pokazuje mogućnost serijskog prijenosa podataka na module. Na dokumentaciju se često ne ulaže dovoljno vremena, ali ona je u nekim slučajevima i jedini izvor informacija. Zato smo odlučili odabrati tehnologije koje su veoma dobro dokumentirane i odlučili smo sami napraviti kvalitetan uvod u stvaranje modula kako bi korisnicima bilo što lakše se uključiti u ovaj projekt.